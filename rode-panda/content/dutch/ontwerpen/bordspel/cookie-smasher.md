---
title: "Cookie Smasher"
translationKey: "cookie_smasher"
date: 2024-07-25

thumb: cookie_smasher.webp
color: "turquoise"

official: "https://pandaqi.com/swiftsmash-saga/tap/cookie-smasher"
devlog: https://pandaqi.com/blog/boardgames/swiftsmash-saga/cookie-smasher/

resize: 1

categories: ["ontwerpen", "programmeren"]
tags: ["bordspel", "website"]
---

_Cookie Smasher_ is (alweer) een snel kaartspel voor groepen of feesten.

Het was niet mijn bedoeling om bijna alleen maar spellen in dat genre uit te brengen dit jaar, maar ze waren toevallig allemaal tegelijk af. (Daarnaast zijn ze iets sneller te maken en testen.)

Dit spel is een combinatie van de gedachten "wat als Cookie Clicker een bordspel was?" en "wat als ik het idee van Halli Galli kon verbeteren of aanscherpen?"

Elke ronde ...

* Spelen alle spelers _tegelijkertijd_ een kaart
* En proberen vervolgens die ene kaart te vinden die is "vergiftigd"
* Want als jij de eerste bent die de juiste kaart slaat, win je de ronde!

Vanzelfsprekend hebben alle kaarten speciale krachten/regels die veranderen wat vergiftigd is. Afhankelijk van de andere gespeelde kaarten kan _elk_ voedsel deze keer de vergiftigde zijn ...

## Bijzonderheden

Dit spel is ontwikkeld hand in hand met een **computer simulatie**. In andere woorden, ik heb de computer geleerd hoe je dit spel speelt (en hoe elke kaart werkt). Daarna vroeg ik het apparaat om een miljoen willekeurige rondes te simuleren.

Daardoor kon ik steeds opnieuw ...

* Een verandering aanbrengen
* De simulatie opnieuw draaien (duurt slechts een paar seconden)
* En aan de statistieken zien of het een goede verandering was.
  
Bijvoorbeeld, één keer veranderde ik de kracht van "Bread", en plotseling was deze kaart NOOIT meer het vergiftigde voedsel! Zelfs niet in 10000 rondes! Zo onwaarschijnlijk had ik de speciale kracht gemaakt, en dat is natuurlijk niet in balans.

Zodoende kreeg ik alle kaarten grofweg even waarschijnlijk. De _beste_ kaart is maar tweemaal zo waarschijnlijk (om de vergiftigde kaart te zijn in een ronde) dan de _slechtste_ kaart. Het toonde me zelfs nieuwe manieren om krachten te versimpelen en verbeteren.

Iets dat ik nooit met de hand had kunnen doen, want dit spel heeft maar liefst **vijftig** kaarttypes! Je speelt natuurlijk niet met al die kaarten. Ze zijn gegroepeerd in kleine "sets", geordend op moeilijkheidsgraad, zodat je stukje bij beetje iets moeilijkere potjes kan spelen.

Nooit eerder maakte ik een spel met zoveel diversiteit qua kaarten. Ook heb ik dus nooit eerder het "set"-systeem hoeven hanteren, maar ik heb nu geleerd hoe nuttig dat is.

En als laatste bijzonderheid is dit de meest "geavanceerde" lay-out (voor kaarten) die ik ooit heb gegenereerd. (Zoals al mijn spellen, wordt het materiaal door de computer getekend en in een PDF gezet, met één druk op de knop op mijn website.)

De kaarten hebben icoontjes/plaatjes in lijn met tekst. Delen van de kaart zijn willekeurig gegenereerd. De hele kaart is gespiegeld. (De tekst verschijnt tweemaal, één keer ondersteboven, zodat iedereen de kaart kan lezen en begrijpen vanuit elke hoek.)

Ik wilde expres deze systemen testen en verbeteren, want ik heb een paar spellen gepland met nóch meer geavanceerde layouts ...