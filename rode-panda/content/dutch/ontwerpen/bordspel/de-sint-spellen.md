---
title: "De Sint Spellen"
translationKey: "de-sint-spellen"
date: 2025-10-26

thumb: amerigos_dakenpad.webp
color: 'red'

official: "https://pandaqi.com/naivigation/wind-up-at/amerigos-dakenpad/"
devlog: https://pandaqi.com/blog/boardgames/wind-up-at/sint-spellen/

categories: ["ontwerpen", "programmeren"]
tags: ["bordspel", "website"]
---

_De Sint Spellen_ zijn twee spelletjes die ik speciaal maakte om te spelen met Sinterklaasavond. Natuurlijk kan je ze op elk moment spelen, maar het thema is gericht op Sinterklaas, en de spellen zijn voor families en grote groepen (die normaal gesproken niet perse bordspellen spelen). 

De regels zijn doodsimpel en gebouwd om grote groepen te ondersteunen. Het simpelste spel van de twee heeft geen enkele tekst om ook de kleinste kinderen mee te krijgen, en zelfs gelijktijdige beurten zodat niemand ooit hoeft te wachten op hun beurt.

## Bijzonderheden

Dit project begon met één spel in de _Naïvigatie_ reeks. Dat zijn simpele spelletjes waarin je gezamenlijk probeert een voertuig te besturen naar een finish. De denkstap "maar wacht eens even, de Stoomboot is ook een voertuig!" was al snel gemaakt.

Tijdens de ontwikkeling bleek dit idee in twee richtingen te kunnen. Dus het spel splitste in twee unieke spellen. De ene extreem simpel, de andere best simpel, maar allebei gebouwd op _samen dingen bewegen_ met een _Sinterklaasthema_.

Ik ben erg trots op het feit dat ik steeds beter spellen _nog_ een tandje verder kan versimpelen, en zelfs geen tekst of getallen meer nodig heb op kaarten. Toen ik _Boot op Stoom_ maakte (de "moeilijkere variant"), dacht ik dat het niet makkelijker kon. Twee dagen en twee versies later, echter, zag ik ineens de overduidelijke manier om _Amerigo's Dakenpad_ nog simpeler in te zetten.

Naast _Wie is de Trol?_ (natuurlijk gebaseerd op _Wie is de Mol?_), zijn dit mijn enige Nederlandstalige spellen. Want ja, het Sinterklaasfeest, in de vorm die wij kennen, is een puur Nederlands ding.