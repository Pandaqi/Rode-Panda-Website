---
title: "Over"
slug: "over"
translationKey: "about"
date: 2021-07-12

thumb: about.webp
thumbasheader: true

color: 'brown'

layoutDir: 'horizontal'

hideMetadata: true
hideUrl: true
---

Hoi! **Ik ben _Rode Panda_, een freelance kunstenaar in Nederland**.

Mijn echte naam is _Tiamo Pastoor_. Ik ben geboren in 1997 en heb geen goede foto's van mezelf.

Deze pagina zou een eindeloze lijst kunnen geven van mijn prestaties, en mij de hemel in kunnen prijzen ... maar dat is niet wie ik ben.

Ik geef om **eerlijkheid**, **activiteit** en **aardig zijn**.

De inhoud van deze pagina is derhalve compleet eerlijk. Om mij te begrijpen, hoef je slechts één ding te begrijpen.

> Ik ben het vermogen verloren om dingen te willen of leuk te vinden. Dus, wat doe je dan? Ik heb geleerd om mezelf altijd actief te houden en te focussen op het enige dat me nog iets van plezier kan geven: **creatieve dingen maken**.

## Je kan nergens van genieten?

Jup, zo simpel is het. Ik ben niet gemotiveerd door geld, eten, of welk doel dan ook. Ik ben niet blij als ik naar bed mag, noch ben ik blij als ik wakker word en opsta. Ik ben simpelweg het vermogen kwijt om iets te willen of ervan te genieten.

Hoe mijn leven hiertoe is gekomen is niet zo belangrijk. (Ik zou het 100% vertellen als ik dacht dat lezers er iets om zouden geven, want ik geef dus ook niks om privézaken. Maar ik denk niet dat iemand dit wil weten.) Ja, ik heb vele specialisten bezocht, die allemaal hetzelfde zeiden. Ik doe al de juiste dingen (actief blijven, positief blijven) en ergens hopen we maar dat het gevoel terugkomt.

Dat is hoe ik het probleem "oplos". Ik ben _altijd_ bezig met iets. Ik maak, maak, maak. In een poging dat kleine sprankje passie vast te houden, in een poging zoveel mogelijk innovatieve projecten te maken.

Dat is het enige waarom ik nog iets geef. Ik geef niet om geld, status, macht, of bekendheid. Ik kies kwantiteit over kwaliteit, al weet ik ook dat kwantiteit _leidt_ tot kwaliteit. Ik creëer, creëer, creëer totdat het niet meer gaat.

Een groep mensen zien die een spel van mij geniet? Iemand enthousiast horen over een verhaal van mijzelf? Nieuwe ideeën bedenken die anderen inspireren en aanzetten tot hun eigen innovatie? Dat is waarschijnlijk het enige dat me nog een beetje kan interesseren.

## Hypercreativiteit

Waarom maakt "dingen maken" me nog steeds blij? Ik denk dat het simpelweg komt doordat ik een hypercreatief persoon ben. Diep van binnen, al sinds mijn geboorte.

Als ik niet kan uitvinden, als ik niet kan ontdekken, dan voelt het alsof ik van binnen sterf. Het enige dat me uit bed krijgt is de mogelijkheid om vandaag weer nieuwe dingen te maken. Dingen die nooit eerder zijn gemaakt en nog niet bestonden. Een spel dat een nieuwe manier levert om samen plezier te hebben. Een verhaal met de beste plot twist ooit.

Dat verklaart ook waarom gekke, experimentele, innovatieve projecten mij zo aantrekken. Ook al werken ze, eerlijk is eerlijk, maar de helft van de tijd.

## Wat zijn de gevolgen?

Nou, ten eerste, ik denk dat alles dat ik maak _shit_ is. Je zal geen positieve opmerkingen horen van mij over mijn eigen werk. Ik bedenk het, maak het af, en geef het dan aan _anderen_ om misschien van te genieten.

Ik ben altijd eerlijk en laat emoties geen beslissingen maken. Ik zal niet doen alsof iets mij interesseert of blij maakt, want dat doet het dus niet! Als ik merk dat iemand liegt of niet integer is, dan ben ik weg. Ik doe datgene dat door de beste argumenten wordt ondersteund, niet datgene dat iemand mij door de strot probeert te duwen.

Het feit dat ik niet diep van binnen iets wil, zorgt ook ervoor dat ik erg leef volgens wat ik denk dat "juist" is. Ik ben geen activist, verre van. Je hoort me bijna nooit ergens over---want ja, ik geef er waarschijnlijk niks om! Ik probeer simpelweg altijd keuzes te maken die _lief_ zijn en die (rationeel) voor iedereen de _beste keuze_ zijn.

Het betekent ook dat je me niet kunt motiveren om iets te maken dat niet creatief, innovatief of nieuw is door te zeggen "maar het verdient meer geld" of "het is minder risicovol".

Ik heb, geloof het of niet, een diploma in Toegepaste Wiskunde. Maar ik zal het nooit gebruiken om ergens een "zekere baan" te krijgen, want dat zou me definitief van binnen vermoorden. Ik heb de ervaring om eindeloos mobiele spelletjes te klonen, of risicoloze _romance_ boeken te schrijven, maar dat zal ik dus nooit doen.

## Het belangrijkste gevolg

Maar boven alles? Als je zo naar beneden bent gehaald en decennia lang het dieptepunt van het leven hebt gezien, realiseer je wat werkelijk ertoe doet.

Wees gewoon lief.

En _doe iets_ elke seconde van elke dag.

De zin van het leven is simpelweg om het _te leven_ en anderen te helpen om datzelfde te doen. Dus _doe gewoon iets_ elke dag. En laat je ego niet anderen de mogelijkheid ontnemen om te genieten van hun dag. Maak meer fouten, maak ze sneller, en je zal sneller groeien en daadwerkelijk _leven_.

De omvang van dit portfolio is dan ook niet arrogant bedoeld. Zoals je nu weet: _I don't care_. Het laat simpelweg deze filosofie zien en hoe dit de enige manier is waarop ik mijn leven kan leven. Om orde en structuur te houden in deze chaotische rotzooi van creatieve avonturen.

## Wie ik ben

Laten we eindigen op een meer luchtige toon door wat leuke details te geven over mijzelf!

Ik ben een echte knuffelkont. Mijn smaakpapillen geven, jammer genoeg, de voorkeur aan ongezond eten en alles dat _niet_ de typische Nederlandse keuken is.

Chronische gezondheidsproblemen dwingen mij om elke dag flink te sporten. Maar dat is prima, want het geeft me dus een excuus om meer calorieën te eten ;)

Een gevolg van zoveel fysieke activiteit is dat ik ook _veel slaap_.

Mijn dagen zijn vrij kort. Ik heb maar weinig uren voor werk, dus ik probeer ze echt te laten tellen. Als ik werk, dan werk ik! Mijn smartphone is uit. Mijn Wi-Fi is waarschijnlijk uit. Ik check mijn berichten of email slechts eens per dag.

Ik ben vrij _old school_ in die zin. Ik doe niet aan multitasken. Ik heb een oude, kapotte laptop waarop überhaupt maar één ding tegelijkertijd open kan staan. Ik regel nog steeds veel via handgeschreven notities. Ook al ben ik opgegroeid met internet en smartphones, ik heb veel onderdelen daarvan altijd zinloos of slecht gevonden en derhalve nooit omarmd.

Dus ja, ik ben die rare persoon die zijn huis verlaat en _vergeet_ zijn smartphone mee te nemen. Ik ben die naïeve persoon die pas weken later leert over wereldwijde roddels ... als iemand het toevallige persoonlijk tegen mij zegt. Ik ben de saaie persoon die dingen zegt als "Ik heb vandaag al vijf uur naar een scherm gekeken, ik ga niet nog langer naar schermen kijken".

Ik ben ook de persoon die écht tijd maakt voor anderen, volledig in het moment is, en creatieve _magie_ voor elkaar kan toveren als je me even de tijd geeft.

## Mijn websites

Om alles overzichtelijk te houden, heb ik mijn belangrijkste werkgebieden hun eigen, aparte website gegeven. Dit portfolio dat je nu leest is slechts een overzicht van _alles_. Op de website van het project zelf vind je de updates, informatie, downloads, etcetera.

Klik de links hieronder om ze te bezoeken.

* [Tiamo Pastoor](https://tiamopastoor.com) voor mijn schrijfwerk
* [Pandaqi](https://pandaqi.com) voor mijn spellenwerk
* [Pandaqi Tutorials](https://pandaqi.com/tutorials) voor mijn gratis cursussen
* [El Troubadour](https://eltroubadour.com) voor mijn muzikale werk