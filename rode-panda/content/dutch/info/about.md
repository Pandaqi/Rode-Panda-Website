---
title: "Over"
slug: "over"
translationKey: "about"
date: 2021-07-12

thumb: about.webp
thumbasheader: true

color: 'brown'

layoutDir: 'horizontal'

hideMetadata: true
hideUrl: true
---

Hoi! **Ik ben _Rode Panda_, een freelance kunstenaar in Nederland**.

Mijn echte naam is _Tiamo Pastoor_. Ik ben geboren in 1997 en heb geen goede foto's van mezelf.

Deze pagina zou een eindeloze lijst kunnen geven van mijn prestaties, en mij de hemel in kunnen prijzen, maar dat is niet wie ik ben.

## Werkwijze & Persoonlijkheid

Ik geef om **eerlijkheid**, **activiteit**, en **aardig zijn**.

Zelfs kleine leugens gaan er bij mij niet in (of uit). Ik zal het altijd eerlijk zeggen als iets niet lukt, of als ik iets niet goed genoeg vind, maar verwacht dat dus ook van een ander. Als je herhaaldelijk tegen mij liegt of informatie achterhoudt, al zijn je bedoelingen nog zo goed, dan ben ik weg.

Ik ben absoluut niet het soort kunstenaar dat gaat zitten wachten op inspiratie of dat ene perfecte idee. Ik werk hard, elke dag, met precies dezelfde hoeveelheid inzet en probeersels. 

Dat betekent ook dat ik misschien dingen doe die in eerste instantie nergens op slaan, en dat ik fouten maak, en dat ik versies laat zien die ongepolijst zijn. En ja, er zijn dagen dat je met alle inzet van de wereld nog steeds niet de oplossing vindt voor je probleem, of dat je lichaam gewoon op is. 

Maar ik weet uit ervaring: als je gewoon elke dag dezelfde inzet toont, komt uiteindelijk alles verrassend snel af.

Aan het eind van de dag zijn we allemaal mensen. Ik moet geld vragen voor mijn werk omdat ik nou eenmaal te eten moet hebben, maar het liefst zou ik het allemaal gratis doen. Ik help je graag met een droomidee verwezenlijken, maar de gezondheid en leefbaarheid van ons en onze samenwerking zal altijd meer prioriteit hebben dan het eindresultaat.

Als we op ons sterfbed liggen, dan willen we het liefst dat we iets goeds hebben gedaan en de wereld een beetje aardiger maakten. Toch? Dat we net wat meer geld hadden kunnen verdienen blijkt dan totaal de verkeerde prioriteit.

Dit is mijn portfolio, echter, en niet mijn persoonlijke pagina! Dus voor veel meer details over mijn achtergrond, werkwijze, meningen, en meer, verwijs ik u graag naar [Tiamo Pastoor](https://tiamopastoor.com).

## Algemene Principes

Natuurlijk hangt de ideale werkwijze af van het project en het voorstel dat u mij doet. Ik begrijp als geen ander dat verschillende doeleinden verschillende "design constraints" opleveren. Als je een wiel maakt voor een auto wil je niet exact hetzelfde proces gebruiken als wanneer je zo'n rolwiel voor onder een stoel bouwt!

In het algemeen, echter, hanteer ik de volgende uitgangspunten.

* **Duidelijkheid.** Alles is het liefst schriftelijk vastgelegd en helder gecommuniceerd. Het overgrote deel van verspilde tijd of geld komt van dingen die "slechts verbaal zouden zijn afgesproken", of die simpelweg _niet_ zijn besproken en waarover ik dus aannames moest maken. Zo nodig zal ik extra hameren op die details om ze uit mijn opdrachtgever te krijgen en hopen dat dit niet vervelend is ;) Op dezelfde manier mag je mij ook aanspreken op, bijvoorbeeld, een factuur die niet 100% volledig is.
* **Geen vaste bedragen.** Misschien verpest ik nu uw wereldbeeld, maar geld is subjectief. Exact dezelfde taak kan op een ander moment, of in andere omstandigheden, ineens veel meer of minder geld waard zijn. Er is geen "redelijk bedrag" of "standaard kostenpost" voor, zeg, een website ontwerpen. Ik vraag het bedrag dat ik, op dat moment, gezien de opdracht, nodig heb _om te overleven_. Net zoals de meeste freelancers!
* **Helft vooraf, helft achteraf.** Het is in mijn ogen de enige logische splitsing van risico's. Ik vraag de helft van het overeengekomen bedrag aan het begin, en u hoeft pas de andere helft te betalen als alles af en naar wens is.
* **Alles heeft tijd en meerdere versies nodig.** Ik heb 200+ bordspellen gemaakt, en nog steeds lukt het me niet om in één poging (eventueel onder tijdsdruk) een spel te maken dat überhaupt waterdicht en speelbaar is. Alles in de wereld begint met een slechte eerste versie die je vervolgens verbetert en verbetert. Dat kost tijd. Dat vereist ontspanning om je hoofd nieuwe oplossingen te laten vinden. Ik zal het derhalve melden als een opdracht gewoon té strak of rechtlijnig gepland is.

## Mijn websites

Om alles overzichtelijk te houden heb ik mijn belangrijkste werkgebieden hun eigen website gegeven. Dit portfolio dat je nu leest is slechts een overzicht van _alles_. Op de website van het project zelf vind je de updates, informatie, downloads, etcetera.

Klik de links hieronder om ze te bezoeken.

* [The Wayward Melody](https://thewaywardmelody.com) voor mijn gigantische, internationale, educatieve webshop waarop ik alles verkoop dat ik ooit heb gemaakt.
* [Tiamo Pastoor](https://tiamopastoor.com) voor mijn schrijfwerk
* [Pandaqi](https://pandaqi.com) voor mijn spellenwerk
* [Pandaqi Tutorials](https://pandaqi.com/tutorials) voor mijn gratis cursussen
* [El Troubadour](https://eltroubadour.com) voor mijn muzikale werk