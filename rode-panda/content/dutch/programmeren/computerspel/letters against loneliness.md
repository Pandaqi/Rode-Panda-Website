---
title: "Letters Against Loneliness"
translationKey: "letters_against_loneliness"
date: 2021-12-03

thumb: letters.webp
color: 'blue'
resize: 1
layoutDir: 'horizontal'

official: "https://pandaqi.com/letters-against-loneliness"

categories: ["programmeren", "ontwerpen"]
tags: ["computerspel"]
---

_Letters Against Loneliness_ is een puzzelspel over het sturen van brieven naar alle mensen op de kaart.

Dat is alles. Het is een relatief klein spel (zeker voor mijn doen) met één simpele opzet, simpele regel, en evenzo simpele pixel-art stijl. Het levert gewoon 2-3 uur relaxed plezier, ongeacht wie of waar je bent.

Er zijn, echter, wél een hoop interessante feiten over het ontwikkelproces te vertellen ... 

## Bijzonderheden
Toen ik _net_ begonnen was met spellen maken, bedacht ik een puzzelmechanisme: "Elke beurt, klik op een vakje om daar een toren te plaatsen. Eenmaal geplaatst schiet deze een lijn naar alle vorige torens. Alles wat geraakt wordt door een lijn, wordt verzameld."

Ik vond het een sterk idee. Vind ik nog steeds. Maar toentertijd had ik te weinig ervaring om het uit te werken.

Tien jaar later veeg ik de stof van dit idee en beslis om het nu wél, echt, professioneel te maken. Binnen een aantal weken heb ik 100 levels, met vele ideeën nog op de planning.

En dan ... komt het leven om de hoek. Ik moest ontwikkeling stilleggen om mijn bachelorstudie af te maken. En daarna ... vergat ik dat het spel bestond.

Nog een paar jaar later, veeg ik opnieuw het stof er vanaf, maar inmiddels ben ik bijna alle data verloren (to-do lijst, originele tekeningen, etcetera). Wat te doen? Ik besluit om wat ik nog heb af te maken en uit te geven.

En dit is het meest interessante deel: het maakte niet uit. Mensen vonden het spel net zo leuk, ook al wist ik dat er eigenlijk 100 levels meer hadden moeten zijn, mooiere tekeningen, ga zo maar door. De les hier? Puur omdat je veel ideeën hebt en ambitie, betekent niet dat een project dat _nodig_ heeft om goed te zijn.

Wat _wel_ opvalt is de groei die ik in die jaren heb gemaakt. Dit spel heeft niet eens een UNDO-knop. Een puzzelspel zonder UNDO-knop! Kan je het je voorstellen? Op dezelfde manier heeft het geen hoofdmenu (hoewel het dat ook niet _nodig_ heeft), of een instellingenmenu, of alle andere dingen die ik nu "essentieel" zou achten. 

Paar jaar tijd, grote verschillen.